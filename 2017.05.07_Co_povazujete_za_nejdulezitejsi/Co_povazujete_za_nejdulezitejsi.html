<p>Dostal jsem chuť se bavit s lidma, tak se ptám: <i>„co považujete za nejdůležitější*?“</i></p>

<!--break-->

<h2>Motivace</h2>
<p>Před asi půl rokem jsem četl životopis Elona Muska a různé texty o něm. Na webu <a href="http://waitbutwhy.com/">Wait but why</a> vyšel nanejvýš excelentní článek <a href="http://waitbutwhy.com/2015/11/the-cook-and-the-chef-musks-secret-sauce.html">The Cook and the Chef: Musk’s Secret Sauce</a>, který vysvětluje, proč dělá co dělá.</p>


<p>Ten se dá shrnout takto; Elon přemýšlel o světě, a jak by chtěl aby vypadal. Přemýšlel opravdu hodně, hodně hluboce, až z toho vydestiloval ty nejdůležitější věci, které mají možnost maximalizovat potenciál a užitek pro lidstvo. Pak srovnal rozdíly, mezi současným stavem a svojí představou a začal dělat systematické kroky, kterými mění současný stav na svojí představu. Zatím se mu to daří.</p>


<p>Něco podobného udělal i <a href="https://cs.wikipedia.org/wiki/Douglas_Engelbart">Douglas Engelbart</a>, který se kdysi zamyslel, že má kariéru, ženu a peníze a vlastně neví, co s životem dál. Rozhodl se proto na základě knihy, kterou četl za války dělat to, čím může být lidstvu nejvíc užitečný. Dospěl k názoru, že je to pomoc s myšlením a schopnost zpracovávat a organizovat informace, která byla v roce 1951 ještě nízká, oproti dnešku.</p>


<p>Engelbart se začal angažovat a dnes ho známe jako tvůrce <a href="https://en.wikipedia.org/wiki/The_Mother_of_All_Demos">The Mother of All Demos</a>, což je naprosto brutálně inspirující demo přednáška jednoho z prvních grafických rozhraní. Také ho známe jako jednoho z otců interaktivních počítačů, internetu a (poněkud smutně hlavně) jako vynálezce počítačové myši.</p>


<h2>Upřesnění *</h2>
<p>Když se ptám, co považujete v životě za nejdůležitější, nemám na mysli věci jako <i>„aby se všichni měli rádi“</i>, <i>„světový mír“</i> a další klasické odpovědi, které jsou v přímém konfliktu s lidskou přirozeností. Nemám na mysli ani věci jako <i>„rodina“</i>, <i>„láska“</i>, nebo <i>„zdraví“</i>. Jsou to důležité věci z hlediska jednotlivce, jsou však subjektivní a samozřejmé - chce je každý.</p>


<p>Chci po vás, aby jste si představili nějakou reálnou představu světa (žádné cestování hyperpohonem a tak), který by byl lepší než je ten, ve kterém v současnosti žijeme, protože by byl v něčem jiný. A to něco, o čem jste plně přesvědčeni, že udělá svět lepší napište.</p>


<p>Mělo by se jednat o konkrétní věci, kterým se ostatní můžou věnovat, pokud uznají, že se jedná o dostatečně hodnotné myšlenky. Může se jednat o technologie, nebo sociální změny. Můžou to být konkrétní programy, jako třeba revoluční operační systém, nebo filosofická hnutí ve stylu GNU, nebo kláštera technomnichů. Pro Jardíka to může být přechod na 64+ bitové systémy a platbu beránky. Pro nadšence do energetiky to může být vývoj fůzních reaktorů.</p>


<p>Mělo by se však jednat o něco, na čem se osobně podílíte a čemu vy osobně věnujete energii. Tím vyfiltrujeme myšlenky, které sice všichni považují za dobré, ale reálně nikoho nestojí za to aby hnuli prstem (snižování uhlíkové stopy třeba).</p>


<p>Co mě pak ještě zajímá je co vlastně děláte pro to, aby se vaše představa naplnila. Skutečně jí dáváte všechno? Pokud ne, proč ne? Když to neděláte, jste si jistí, že jste vážně přesvědčení o její nutnosti?</p>


<h2>Důvod</h2>
<p>Poté co sesbírám zajímavé názory v diskuzi napíšu <a href="/blog/bystroushaak/2017/5/co-povazujete-za-nejdulezitejsi-followup">followup</a>, kde dopřeji prostor těm myšlenkám z diskuze, které mi přijdou zajímavé a také přidám svojí vlastní.</p>


<p>Mým cílem je inspirovat ostatní, nikoliv vlastními myšlenkami (na to můžu prostě jen napsat blog), ale myšlenkami vás všech. Chci jim dopřát jim trochu rozletu a viditelnosti. Také mě prostě zajímá, co považujete za nejdůležitější.</p>


<p>PS: <a href="https://forum.root.cz/index.php?topic=14741.msg198903">Zkoušel jsem to</a> už před nějakou dobou na rootu a modi mi to zabanovali. Root je pro mě od té doby mrtvý.</p>

<p>Edit: <a href="/blog/bystroushaak/2017/5/co-povazujete-za-nejdulezitejsi-followup">Followup</a> publikován</a>

<!--
    Written in CherryTree, converted to HTML by cherrytree2html.py

    - http://www.giuspen.com/cherrytree/
    - https://github.com/Bystroushaak/cherrytree2html.py
-->